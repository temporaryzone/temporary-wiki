====== Smrt Autora ======

===== Roland Barthes =====


Smrt autora” je významnou esejí z roku 1967, ve které Roland Barthes popisuje vztah autora a čtenáře. Jedná se o kritiku zažitého postavení autora v naší společnosti, ale také o „kritiku kritiků“. Přesněji o kritiku analyzování literatury v biografickém a osobní kontextu autora práce. Je trošku paradoxní kritizovat text, který kritizuje kritiku literatury. Přesto se o to pokusím.
Celá esej by se z mého pohledu dala distilovat do jedné věty, kterou nám Barthes předloží na samotný závěr.

zrození čtenáře musí být zaplaceno smrtí Autora
Roland Barthes
Význam „Smrti autora“ je důležitý nejen pro literaturu, ale týká se i filosofie a postmoderní doby vůbec. Napřed umřel Bůh, následně musel zemřít Autor.   
Esej se snaží dokázat, že bychom literaturu neměli kritizovat za pomoci reálných informací o člověku, který text napsal. 
Obraz literatury, který můžeme najít v běžné kultuře, je tyransky zaměřen na autora, Jeho osobnost, Jeho historii, Jeho záliby a vášně; kritice stále ještě záleží na tom, aby prohlásila, že Baudelairovo dílo je krachem Baudelaira člověka, že dílo Van Goghovo pochází z jeho šílenství a dílo Čajkovského z jeho neřesti. Výklad díla, je vždy hledán u toho, kdo je vytvořil
Roland Barthes
Tedy pokud se díváme na práci Čajkovského, Baudelaira nebo Van Gogha, neměli bychom se přitom dívat na jejich osobní život, protože ten pro tu práci samotnou není podstatný.

Důvodů, proč si toto Barthes myslí, je několik.

Pokud budeme číst slovo „hrnek“, každý uvidíme jiný hrnek. Asi si hrnek, jako čtenář právě představujete a skoro určitě bude jiný než ten můj, který si představuji když o hrnku píši. Budete k hrnkům mít taky jiný vztah a i když se budu hodně snažit můj vztah k hrnkům popsat, tak se mi to nepovede (minimálně se zamotávat do dalších významů, které vidíme jinak a navíc ani nebudu vědět, co mám vysvětlit). Vzniká tak určitá plochost čtení. Jako čtenář, máme před sebou ekvivalent fotky jídla. Jídlo bez vůně a chuti, jídlo bez prostředí, ve kterém bylo nafoceno. Zkrátka ošizenou verzi jídla. To znamená, že nehledě na to, co autor napíše, pracuje s předem danými významy, respektive není schopen rozhodnout a ovlivnit význam své práce. Takže „autor“ už není autor, ale (jak ho Barthes nazývá) „skriptor“, který dáva dohromady existující texty a myšlenky. 

Skriptor nastupující po Autorovi v sobě již nenosí vášně, nálady, city, dojmy, ale tento nesmírný slovník, ze kterého čerpá psaní, jež se nemůže nikdy zastavit: život vždy jen imituje knihu a tato kniha není sama o sobě ničím jiným než tkanivem znaků, ztracenou, nekonečně vzdálenou imitací.
Roland Barthes
„Smrt autora“ je tedy nemožnost vytvořit, originální text.
V kontextu kultury to také znamená, že musíme odmítnout jednoho jediného „objevitele“. Existuje zde stejný výsledek, tedy stejný „skriptor“ akorát mimo literaturu. Každý vědec a objevitel pracuje se znalostmi předešlých. Toto se dá ověřit například na tom, jak se podobné myšlenky a vynálezy vynořují v podobnou dobu nezávisle na sobě. To se stávalo docela běžně, obzlvášť v dobách, kdy nebyla tak vysoce vyvinutá komunikace. Dalo by se říci, že „autorova“ práce je vyústěním myšlenek jeho doby a ne naopak. 

Potřeba existence autora vychází hlavně z potřeby naší společnosti (a společnosti post-industriální revoluce) vlastnit. Respektive se váže na individualismus, který je podstatný pro fungování kapitalismu. Pokud zemřel autor, kdo bude vlastnit patent na jeho vynález, práva na jeho text? Vlastnění je základem udržení moci. To se Barthes snaží zpochybnit. 
Ekonomickou situaci však nechme stranou. Je zajímavé, že i skoro 50 let po publikování této eseje se běžně na autorství díváme jako na vyústění práce čistě jednoho člověka a to i v uměleckých nebo literárních kruzích. V naší společnosti to asi už ani jinak nejde. Barthes ovšem podává přesvědčivé argumenty to, že to tak vlastně není. Bathesova hlavní myšlenka je nakonec v tom, kdo má hlavní zodpovědnost za text. Z Barthesova pohledu je čtenář právě ten, který utváří výsledný text, a ne jeho autor. Pro mě jsou opakovaná čtení knih nejpřesvědčivějším podložením Barthesova argumentu. Asi se nám každému stalo, že jsme knihu četli znova a připadala nám úplně jiná než dříve. Knihy, které nebylo možné přečíst před lety, se teď zdají být zajímavé a naopak věci, které byly neútěšně milovány, leží zapomenuty na nejvyšší poličce knihovny. A není to jen o vývoji čtenáře — pokud si přečtete tento text znova za dvě hodiny, pravděpodobně si z něj odnesete něco jiného než při prvním čtení. Je to dáno tím, že význam textu vzniká na straně čtenáře a nikoli autora.
Dodatek: Na konci tohoto textu jako autor dělám něco, co by Roland Barthes velmi kritizoval. Pomocí řeči vstupuji do role vypravěče – 
„autora-boha“. Za to se omlouvám.

Originální pdf:
{{:krisa:texty:smrt_autora_manas.pdf|}}